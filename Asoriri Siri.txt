|| শেষ পর্ব ||
বিভীষিকাময় একটা রাত কাটিয়ে তুলিপা এসে দাঁড়িয়েছে খোলা আকাশের নিচে | সবে ভোরের আলো ফুটতে শুরু করেছে | এই শীতের ভোরেও তার সারা শরীর ঘামে ভিজে যাচ্ছে | ভয়ে থর থর করে কাঁপছে সে এখনো | কারণ কিছুতেই তুলিপা বিশ্বাস করে উঠতে পারছে না কিছুক্ষণ আগেই যে রাতটাকে অনন্ত বলে মনে হচ্ছিলো, যে রাতের দুর্ভেদ্য কালো অন্ধকার তার শ্বাসরোধ করে দিছিলো এবং মনে হচ্ছিলো তার জীবনের সমস্ত আলোকে গ্রাস করে নেবে সেই নিরবিচ্ছিন্ন কালো, সেই রাতের অবসান ঘটেছে |

তুলিপা একটা শাল গাছের গুঁড়িতে হেলান দিয়ে বসলো | গতকাল যে "অজড়  কেল্লা"কে সে দেখেছিলো অসীম দম্ভে আকাশ ছুঁয়ে নিজের শক্তির পরিচয় দিতে, সেই প্রচন্ড শক্তিশালী দুর্গ আজ তুলির সামনে পড়ে রয়েছে - অর্ধভঙ্গ, অর্ধধ্বংস, মৃতপ্রায় | আদিম অন্ধকারের সাথে সারারাত ভীষণ যুদ্ধ করে সে বিদ্ধস্ত | দানবিক শক্তিরা বারংবার নৃশংস আঘাত হেনে তার শিরদাঁড়া, কোমর সব ভেঙে চুরমার করে দিয়েছে |

গ্রামের লোকেরা ইতোমধ্যে ধরাধরি করে এনে মাটিতে শুইয়ে দিয়েছে দুজনকে | দুজনের মুখ-ই প্রচন্ড ভয়ে ফ্যাকাশে | নিথর দেহে অজ্ঞান হয়ে তুলিপার সামনে পড়ে আছে তার দাদা সৌরভ ও  "অজড়  কেল্লা"-র ম্যানেজার সাজান সার ... 
